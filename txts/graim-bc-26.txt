26
CLÁSAIL CHOMHORDAITHEACHA
PRÍOMHCHLÁSAIL & FOCHLÁSAIL

26.1
In ionad an chónaisc nó úsáidtear na frásaí sin nó agus nó
neachtar acu lena chur in iúl nach féidir ach dhá rogha nó
dhá bharúil a bheith ann: 
s1.tá sé ar shiúl go hAlbain, sin nó tá sé marbh; 
s2.tá sí thíos ar an gcé, nó neachtar acu, tá sí cois na trá.  

Is fearr frásaí den sórt sin a sheachaint i bhfochlásal
ráiteasach ar eagla go gcuirfí an léitheoir nó an t-éisteoir
in amhras faoi athbhrí. Moltar an cónasc mura a úsáid ina
n-ionad: 
s3.dúirt sí go raibh sé ar shiúl go hAlbain mura raibh sé marbh.

26.2
Maidir le habairtí ina bhfuil an cónasc agus nó ná ag
ceangal dhá chlásal dhiúltacha de shaghas 

s1.níl siad anseo agus (ná) níl siad sa chistin 

cás:más mian oiread treise (ar a laghad) a thabhairt do
dhiúltacht an dara clásal is a thugtar do dhiúltacht an
chéad chlásail deirtear: 

s2.níl sé anseo agus ní mó atá sé sa chistin; 
s3.ní dhéanfása é agus ní mó [ná sin] a dhéanfadh d'athair é; 
s4.ní raibh a fhios agam agus ní mó ná mar ba chuma liom; 
s5.ní raibh an bhanaltra ann agus ní raibh an dochtúir ann ach chomh beag (ach oiread); 
s6.ní bhfuair mé ciontach é agus ní lú ná mar a fuair Iorua
[=...agus ní lú (a fuair mise ciontach é) ná mar ...]; 
s7.níor chuir mé ina chomhairle é agus ní lú ná mar a chuir mé scéala chuige.  

26.3
Más gá tuilleadh treise a thabhairt do dhiúltacht an dara
clásal deirtear: 

s1.ní dhéanfása é agus is lú a dhéanfadh d'athair é; 
s2.ní heol dom cá bhfuil sé agus is lú ná sin is miste liom; 
s3.níor thuig an máistir é agus is lú a thuig na daltaí é; 
s4.ní raibh a fhios agam cé a rinne é agus is lú ná mar ba chuma liom.

26.4
Cuirtear na rialacha roimhe seo i bhfeidhm i gcás fochlásail
chomhordaitheacha freisin, ach gur féidir ná a úsáid in
ionad nó má tá cor diúltach san uaschlásal: 

s1.níl a fhios agam cé thú féin ná cad é an gnó atá agat díom; 
s2.is deacair a rá cá bhfuil sé ná cad atá á dhéanamh aige. 

Úsáidtear ná in ionad nó go minic mar sin idir dhá chlásal
neamhchúiseacha: 

s3.cibé duine a rachaidh ná nach rachaidh, rachaidh mise.  

Ní úsáidtear ná in ionad nó idir dhá chlásal ainmfhoclacha dar tús cé acu: 
s4.níl a fhios agam cé acu a thiocfaidh sé nó nach dtiocfaidh.

26.5
Uaireanta luíonn dhá chlásal taobh le taobh agus múnlaí
clásal comhordaitheach orthu araon ach gan aon chónasc
eatarthu, cé gur brí fochlásail atá ag an dara ceann: 

s1.tá sé leisciúil, ní hionann agus tusa; 
s2.dhéanfadh leanbh é, ní áirím fear; 
s3.is é mo mhacsa is cliste, ní cionn is mé féin á rá é; 
s4.éiríonn sé go luath, ní fearacht daoine eile é; 
s5.níl eolas agam ar an scéal, ní hé amháin é a insint; 
s6.ní féidir leis labhairt, tá sé chomh corraithe sin; 
s6.tá sé tinn, ní foláir; 
s7.bhí sé anseo tá bliain ó shin ann.  

26.6
Uaireanta úsáidtear agus roimh chlásal a bhfuil foirm
clásail chomhordaithigh air ach nach bhfeidhmíonn mar sin:

s1.agraím thú agus fan sa bhaile; 
s2.go gcuire Dia an t-ádh ort agus éist liom; 
s3.le hanamacha do mharbh agus ná bris na huibheacha sin!

26.7
Tá feidhm clásail aidhme chomh maith le feidhm príomhchlásail chomhordaithigh
ag cuid de na clásail dar tús go, nó go: chuaigh sé síos [nó] go bhfuair sé an pinsean [= chun
é a fháil, agus fuair].
Ach uaireanta eile ní bhíonn feidhm clásail aidhme acu: d'oscail sé a shúile go bhfaca sé an
gadaí.

26.8
Is minic a chuirtear ainm briathartha, nó frása ainm
bhriathartha, nó frása de shaghas éigin eile, in ionad an
dara príomhchlásal ar lorg ach, agus.  

s1.níor labhair sé focal ach imeacht; 
s2.an osclófá do bhéal agus labhairt?  
s3.níor chuir sí a cóta ar an gcrochadán ach a fhágáil uirthi; 
s4.ní chorróinn amach ach á léamh; 
s5.níor ordaigh Dia sin ach a chrosadh; 
s6.ní rachaidh sí agus a saol a chaitheamh ann.
s7.tá siad chugainn agus deabhadh orthu; 
s8.bhí fuiseog agus nead aici i ngort.

AICMÍ FOCHLÁSAL

26.9
Is féidir na fochlásail a aicmiú de réir feidhme, nó de réir foirme.

26.10 
Aicmítear iad de réir feidhme de réir mar a bhíonn siad .. 

cás:ainmfhoclach, 
cás:aidiachtach,
cás:dobhriathartha, nó 
cás:ina gclásail choibhneasta leithleacha.

Déantar fo-aicmiú ar na clásail dhobhriathartha de réir a
bhfeidhme: 

cás:clásal aidhme, 
cás:ama, 
cás:cúise, 
cás:imthoisceach,
cás:iarmhartach, 
cás:coinníollach, 
cás:faomhach, 
cás:comparáideach,
cás:cuimsitheach,
cás:neamhchúiseach.

26.11
Maidir le haicmiú de réir foirme ní gá ach ceithre shaghas
clásal a lua anseo: 

cás:clásal ceisteach (clásal dar tús mír cheisteach): 

s1.níl a fhios agam cá bhfuil siad;
s2.fiafraigh de an bhfacthas iad.

Is clásal ainmfhoclach gach fochlásal ceisteach.

cás:clásal céadbheartach (clásal dar tús má, dá, mura). Féadfaidh feidhmeanna
éagsúla a bheith aige.

cás:clásal coinníollach: 
s1.éirigh má thig leat

cás:clásal faomhach: 
s2.mura bhfuilim saibhir táim macánta

cás:clásal neamhchúiseach: 
s3.más olc maith leat é, ól é.

cás:clásal ráiteasach (clásal dar tús mír ráiteasach, go (gur), nach (nár). 
Sa riocht is simplí is clásal ainmfhoclach é seo (ach féach 26.12 
s4.deir sé go bhfuil sé tuirseach.  

cás:clásal coibhneasta (clásal dar tús mír choibhneasta nó
foirm choibhneasta den bhriathar). Sna cásanna is simplí is
clásal aidiachtach é:
s5.cá bhfuil an fear a bhí anseo? seo an rud atá uait.

26.12
Is féidir feidhm clásail a athrú ar fad má chuirtear cónasc
breise roimhe. (Tá cló trom ar na cónaisc sa chuid eile den
chaibidil seo.) Tógaimis mar shampla an clásal ainmfhoclach
atá in 26.11 go bhfuil sé tuirseach. D'fhéadfadh sé bheith
ag feidhmiú mar a leanas...

cás:clásal faomhach: 
s1.cé go bhfuil sé tuirseach tá sé ag obair

cás:clásal cuimsitheach: tá sé ceart go leor ach go bhfuil sé tuirseach
s2.clásal imthoisceach: ní haon ionadh é sin agus go bhfuil sé tuirseach.

26.13

Mar an gcéanna le

cás:clásal céadbheartach

cás:clásal coinníollach: 
ní chloisfeadh sé thú dá mbeadh sé ina chodladh

cás:clásal comparáideach: 
tá sé chomh ciúin agus dá mbeadh sé ina chodladh.

cás:clásal coibhneasta

cás:clásal aidiachtach: 
sin an rud a dúirt sé

cás:clásal comparáideach: 
rinne mé mar a dúirt sé.

26.14 
Is minic, mar sin de, clásal ina chuid de chlásal eile.
Tógaimis sampla amháin eile:

s1.fuair sé bás an lá a d'imigh Seán go hAlbain. 

Is clásal ama an lá a d'imigh Seán go hAlbain,
agus is clásal aidiachtach a d'imigh Seán go hAlbain.

